kazcit kAntAvirahaguruNA svAdhikArAt pramattaH $
zApenAstaMgamitamahimA varSabhogyeNa bhartuH &
yakSaz cakre janakatanayAsnAnapuNyodakeSu %
snigdhacchAyAtaruSu vasatiM rAmagiryAzrameSu // 1.1 //

tasminn adrau katicid abalAviprayuktaH sa kAmI $
nItvA mAsAn kanakavalayabhraMzariktaprakoSThaH &
ASADhasya prathamadivase megham AzliSTasAnuM %
vaprakrIDApariNatagajaprekSaNIyaM dadarza // 1.2 //

tasya sthitvA katham api puraH kautukAdhAnahetor $
antarbASpaz ciram anucaro rAjarAjasya dadhyau &
meghAloke bhavati sukhino 'py anyathAvRtti cetaH %
kaNThAzleSapraNayini jane kiM punar dUrasaMsthe // 1.3 //

pratyAsanne nabhasi dayitAjIvitAlambanArthI $
jImUtena svakuzalamayIM hArayiSyan pravRttim &
sa pratyagraiH kuTajakusumaiH kalpitArghAya tasmai %
prItaH prItipramukhavacanaM svAgataM vyAjahAra // 1.4 //

dhUmajyotiHsalilamarutAM saMnipAtaH kva meghaH $
sandezArthAH kva paTukaraNaiH prANibhiH prApaNIyAH &
ity autsukyAd aparigaNayan guhyakas taM yayAce %
kAmArtA hi prakRtikRpaNAz cetanAcetaeSu // 1.5 //

jAtaM vaMze bhuvanavidite puSkarAvartakAnAM $
jAnAmi tvAM prakRtipuruSaM kAmarUpaM maghonaH &
tenArthitvaM tvayi vidhivazAd dUrabandhur gato 'haM %
yAcJA moghA varam adhiguNe nAdhame labdhakAmA // 1.6 //

saMtaptAnAM tvamasi zaraNaM tat payoda priyAyAH $
saMdezaM me hara dhanapatikrodhavizleSitasya &
gantavyA te vasatir alakA nAma yakSezvarANAM %
bAhyodyAnasthitaharazirazcandrikAdhautaharmyA // 1.7 //

tvAm ArUDhaM pavanapadavIm udgRhItAlakAntAH $
prekSiSyante pathikavanitAH pratyayAd AzvasantyaH &
kaH saMnaddhe virahavidhurAM tvayy upekSeta jAyAM %
na syAd anyo 'py aham iva jano yaH parAdhInavRttiH // 1.8 //

tvAM cAvazyaM divasagaNanAtatparAm ekapatnIm $
avyApannAm avihatagatir drakSyasi bhrAtRjAyAm &
AzAbandhaH kusumasadRzaM prAyazo hy aGganAnAM %
sadyaH pAti praNayi hRdayaM viprayoge ruNaddhi // 1.9 //

mandaM mandaM nudati pavanaz cAnukUlo yathA tvAM $
vAmaz cAyaM nadati madhuraM cAtakas te sagandhaH &
garbhAdhAnakSaNaparicayAn nUnam AbaddhamAlAH %
seviSyante nayanasubhagaM khe bhavantaM balAkAH // 1.10 //

kartuM yac ca prabhavati mahIm ucchilIndhrAm avandhyAM $
tac chrutvA te zravaNasubhagaM garjitaM mAnasotkAH &
A kailAsAd bisakisalayacchedapAtheyavantaH %
saMpatsyante nabhasi bhavato rAjahaMsAH sahAyAH // 1.11 //

ApRcchasva priyasakham amuM tuGgam AliGgya zailaM $
vandyaiH puMsAM raghupatipadair aGkitaM mekhalAsu &
kAle kAle bhavati bhavato yasya saMyogam etya %
snehavyaktiz ciravirahajaM muJcato bASpamuSNam // 1.12 //

margaM tAvac chRNu kathayatas tvatprayANAnurUpaM $
saMdezaM me tadanu jalada zroSyasi zrotrapeyam &
khinnaH khinnaH zihariSu padaM nyasya gantAsi yatra %
kSINaH kSINaH parilaghu payaH srotasAM copabhujya // 1.13 //

adreH zRGgaM harati pavanaH kiM svid ity unmukhIbhir $
dRSTotsAhaz cakitacakitaM mugdhasiddhAGganAbhiH &
sthAnAd asmAt sarasaniculAd utpatodaGmukhaH khaM %
diGnAgAnAM pathi pariharan sthUlahastAvalepAn // 1.14 //

ratnacchAyAvyatikara iva prekSyametatpurastAd $
valmIkAgrAt prabhavati dhanuHkhaNDam AkhaNDalasya &
yena zyAmaM vapur atitarAM kAntim Apatsyate te %
barheNeva sphuritarucinA gopaveSasya viSNoH // 1.15 //

tvayy AyantaM kRSiphalam iti bhrUvikArAn abhijJaiH $
prItisnigdhairjanapadavadhUlocanaiH pIyamAnaH &
sadyaHsIrotkaSaNasurabhi kSetram Aruhya mAlaM %
kiMcit pazcAd vraja laghugatir bhUya evottareNa // 1.16 //

tvAm AsAraprazamitavanopaplavaM sAdhu mUrdhnA $
vakSyaty adhvazramaparigataM sAnumAn AmrakUTaH &
na kSudro 'pi prathamasukRtApekSayA saMzrayAya %
prApte mitre bhavati vimukhaH kiM punar yas tathoccaiH // 1.17 //

channopAntaH pariNataphaladyotibhiH kAnanAmrais $
tvayy ArUDhe zikharam acalaH snigdhaveNIsavarNe &
nUnaM yAsyaty amaramithunaprekSaNIyAm avasthAM %
madhye zyAmaH stana iva bhuvaH zeSavistArapANDuH // 1.18 //

sthitvA tasmin vanacaravadhUbhuktakuJje muhUrtaM $
toyotsargadrutataragatis tatparaM vartma tIrNaH &
revAM drakSyasy upalaviSame vindhyapAde vizIrNAM %
bhakticchedair iva viracitAM bhUtim aGge gajasya // 1.19 //

adhvaklAntaM pratimukhagataM sAnumAnAmrakUTas $
tuGgena tvAM jalada zirasA vakSyati zlAghamAnaH &
AsAreNa tvam api zamayes tasya naidAgham agniM %
sadbhAvArdraH phalati na cireNopakAro mahatsu // 1.19 //

tasyAs tiktair vanagajamadair vAsitaM vAntavRSTir $
jambUkuJjapratihatarayaM toyam AdAya gaccheH &
antaHsAraM ghana tulayituM nAnilaH zakSyati tvAM %
riktaH sarvo bhavati hi laghuH pUrNatA gauravAya // 1.20 //

nIpaM dRSTvA haritakapizaM kesarair ardharUDhair $
AvirbhUtaprathamamukulAH kandalIz cAnukaccham &
jagdhvAraNyeSv adhikasurabhiM gandham AghrAya corvyAH %
sAraGgAs te jalalavamucaH sUcayiSyanti mArgam // 1.21 //

ambhobindugrahaNacaturAMz cAtakAn vIkSamANAH $
zreNIbhUtAH parigaNanayA nirdizanto balAkAH &
tvAm AsAdya stanitasamaye mAnayiSyanti siddhAH %
sotkampAni priyasahacarIsaMbhramAliGgitAni // 1.22 //

utpazyAmi drutamapi sakhe matpriyArthaM yiyAsoH $
kAlakSepaM kakubhasurabhau parvate parvate te &
zuklApAGgaiH sajalanayanaiH svAgatIkRtya kekAH %
pratyudyAtaH katham api bhavAn gantum Azu vyavasyet // 1.23 //

pANDucchAyopavanavRtayaH ketakaiH sUcibhinnair $
nIDArambhair gRhabalibhujAm AkulagrAmacaityAH &
tvayy Asanne pariNataphalazyAmajambUvanAntAH %
saMpatsyante katipayadinasthAyihaMsA dazArNAH // 1.24 //

teSAM dikSu prathitavidizAlakSaNAM rAjadhAnIM $
gatvA sadyaH phalam avikalaM kAmukatvasya labdhA &
tIropAntastanitasubhagaM pAsyasi svAdu yasmAt %
sabhrUbhaGgaM mukham iva payo vetravatyAz calormi // 1.25 //

nIcairAkhyaM girim adhivases tatra vizrAmahetos $
tvatsamparkAt pulakitam iva prauDhapuSpaiH kadambaiH &
yaH puNyastrIratiparimalodgAribhir nAgarANAm %
uddAmAni prathayati zilAvezmabhir yauvanAni // 1.26 //

vizrAntaH san vraja vananadItIrajAnAM niSiJcann $
udyAnAnAM navajalakaNair yUthikAjAlakAni &
gaNDasvedApanayanarujAklAntakarNotpalAnAM %
chAyAdAnAt kSaNaparicitaH puSpalAvImukhAnAm // 1.27 //

vakraH panthA yadapi bhavataH prasthitasyottarAzAM $
saudhotsaGgapraNayavimukho mA sma bhUr ujjayinyAH &
vidyuddAmasphuritacakitais tatra paurAGganAnAM %
lolApAGgair yadi na ramase locanair vaJcito 'si // 1.28 //

vIcikSobhastanitavihagazreNikAJcIguNAyAH $
saMsarpantyAH skhalitasubhagaM darzitAvartanAbhaH &
nirvindhyAyAH pathi bhava rasAbhyantaraH saMnipatya %
strINAm AdyaM praNayavacanaM vibhramo hi priyeSu // 1.29 //

veNIbhUtapratanusalilA tAm atItasya sindhuH $
pANDucchAyA taTaruhatarubhraMzibhirjIrNaparNaiH &
saubhAgyaM te subhaga virahAvasthayA vyaJjayantI %
kArzyaM yena tyajati vidhinA sa tvayaivopapAdyaH // 1.30 //

prApyAvantIn udayanakathAkovidagrAmavRddhAn $
pUrvoddiSTAm upasara purIM zrIvizAlAM vizAlAm &
svalpIbhUte sucaritaphale svargiNAM gAM gatAnAM %
zeSaiH puNyair hRtam iva divaH kAntimat khaNDam ekam // 1.31 //

dIrghIkurvan paTu madakalaM kUjitaM sArasAnAM $
pratyUSeSu sphuTitakamalAmodamaitrIkaSAyaH &
yatra strINAM harati surataglAnim aGgAnukUlaH %
ziprAvAtaH priyatama iva prArthanAcATukAraH // 1.32 //

hArAMs tArAMs taralaguTikAn koTizaH zaGkazuktIH $
zaSpazyAmAn marakatamaNIn unmayUkhaprarohAn &
dRSTvA yasyAM vipaNiracitAn vidrumANAM ca bhaGgAn %
saMlakSyante salilanidhayas toyamAtrAvazeSAH // 1.33 //

pradyotasya priyaduhitaraM vatsarAjo 'tra jahre $
haimaM tAladrumavanam abhUd atra tasyaiva rAjJaH &
atrodbhrAntaH kila nalagiriH stambham utpATya darpAd %
ity AgantUn ramayati jano yatra bandhUn abhijJaH // 1.34 //

jAlodgIrNair upacitavapuH kezasaMskAradhUpair $
bandhuprItyA bhavanazikhibhir dattanRtyopahAraH &
harmyeSv asyAH kusumasurabhiSv adhvakhedaM nayethA %
lakSmIM pazyaMl lalitavanitApAdarAgAGkiteSu // 1.35 //

bhartuH kaNThacchavir iti gaNaiH sAdaraM vIkSyamANaH $
puNyaM yAyAs tribhuvanaguror dhAma caNDIzvarasya &
dhUtodyAnaM kuvalayarajogandhibhir gandhavatyAs %
toyakrIDAniratayuvatisnAnatiktair marudbhiH // 1.36 //

apy anyasmiJ jaladhara mahAkAlam AsAdya kAle $
sthAtavyaM te nayanaviSayaM yAvad atyeti bhAnuH &
kurvan sandhyAvalipaTahatAM zUlinaH zlAghanIyAm %
AmandrANAM phalam avikalaM lapsyase garjitAnAm // 1.37 //

pAdanyAsaiH kvaNitarazanAs tatra lIlAvadhUtai $
ratnacchAyAkhacitavalibhiz cAmaraiH klAntahastAH &
vezyAs tvatto nakhapadasukhAn prApya varSAgrabindUn %
AmokSyante tvayi madhukarazreNidIrghAn kaTakSAn // 1.38 //

pazcAd uccairbhujataruvanaM maNDalenAbhilInaH $
sAMdhyaM tejaH pratinavajapApuSparaktaM dadhAnaH &
nRttArambhe hara pazupater ArdranAgAjinecchAM %
zAntodvegastimitanayanaM dRSTabhaktir bhavAnyA // 1.39 //

gacchantInAM ramaNavasatiM yoSitAM tatra naktaM $
ruddhAloke narapatipathe sUcibhedyais tamobhiH &
saudAmanyA kanakanikaSasnigdhayA darzayorvIM %
toyotsargastanitamuharo mA ca bhUrviklavAstAH // 1.40 //

tAM kasyAMcid bhavanavalabhau suptapArAvatAyAM $
nItvA rAtriM ciravilasanAt khinnavidyutkalatraH &
dRSTe sUrye punarapi bhavAn vAhayedadhvazeSaM %
mandAyante na khalu suhRdAmabhyupetArthakRtyAH // 1.41 //

tasmin kAle nayanasaliaM yoSitAM khaNDitAnAM $
zAntiM neyaM praNayibhir ato vartma bhAnos tyajAzu &
prAleyAstraM kamalavadanAt sopi hartuM nalinyAH %
pratyAvRttastvayi kararudhi syAdanalpabhyasUyaH // 1.42 //

gambhIrAyAH payasi saritaz cetasIva prasanne $
chAyAtmApi prakRtisubhago lapsyate te pravezam &
tasmAd asyAH kumudavizadAny arhasi tvaM na dhairyAn %
moghIkartuM caTulazapharodvartanaprekSitAni // 1.43 //

tasyAH kiMcit karadhRtam iva prAptavAnIrazAkhaM $
hRtvA nIlaM salilavasanaM muktarodhonitambam &
prasthAnaM te katham api sakhe lambamAnasya bhAvi %
jJAtAsvAdo vivRtajaghanAM ko vihAtuM samarthA // 1.44 //

tvanniSyandocchvasitavasudhAgandhasamparkaramyaH $
srotorandhradhvanitasubhagaM dantibhiH pIyamAnaH &
nIcair vAsyaty upajigamiSor devapUrvaM giriM te %
zIto vAyuH pariNamayitA kAnanodumbarANAm // 1.45 //

tatra skandaM niyatavasatiM puSpameghIkRtAtmA $
puSpAsAraiH snapayatu bhavAn vyomagaGgAjalArdraiH &
rakSAhetor navazazibhRtA vAsavInAM camUnAm %
atyAdityaM hutavahamukhe saMbhRtaM tad dhi teyaH // 1.46 //

jyotirlekhAvalayi galitaM yasya barhaM bhavAnI $
putrapremNA kuvalayadalaprApi karNe karoti &
dhautApAGgaM harazazirucA pAvakes taM mayUraM %
pazcAd adrigrahaNagurubhir garjitair nartayethAH // 1.47 //

ArAdyainaM zaravaNabhavaM devam ullaGghitAdhvA $
siddhadvandvair jalakaNabhayAd vINibhir muktamArgaH &
vyAlambethAH surabhitanayAlambhajAM mAnayiSyan %
srotomUrtyA bhuvi pariNatAM rantidevasya kIrtim // 1.48 //

tvayy AdAtuM jalam avanate zArGgiNo varNacaure $
tasyAH sindhoH pRthum api tanuM dUrabhAvAt pravAham &
prekSiSyante gaganagatayo nUnam Avarjya dRSTir %
ekaM bhuktAguNam iva bhuvaH sthUlamadhyendranIlam // 1.49 //

tAm uttIrya vraja paricitabhrUlatAvibhramANAM $
pakSmotkSepAd uparivilasatkRSNazAraprabhANAm &
kundakSepAnugamadhukarazrImuSAm AtmabimbaM %
pAtrIkurvan dazapuravadhUnetrakautUhalAnAm // 1.50 //

brahmAvartaM janapadam atha cchAyayA gAhamAnaH $
kSetraM kSatrapradhanapizunaM kauravaM tad bhajethAH &
rAjanyAnAM zitazarazatair yatra gANDIvadhanvA %
dhArApAtais tvam iva kamalAny abhyavarSan mukhAni // 1.51 //

hitvA hAlAm abhimatarasAM revatIlocanAGkAM $
bandhuprItyA samaravimukho lAGgalI yAH siSeve &
kRtvA tAsAm adhigamam apAM saumya sArasvatInAm %
antaH zuddhas tvam api bhavitA varNamAtreNa kRSNaH // 1.52 //

tasmAd gaccher anukanakhalaM zailarAjAvatIrNAM $
jAhnoH kanyAM sagaratanayasvargasopAnapaGktim &
gaurIvaktrabhrukuTiracanAM yA vihasyeva phenaiH %
zambhoH kezagrahaNam akarod indulagnormihastA // 1.53 //

tasyAH pAtuM suragaja iva vyomni pazcArdhalambI $
tvaM ced acchasphaTikavizadaM tarkayes tiryag ambhaH &
saMsarpantyA sapadi bhavataH srotasi cchAyayAsau %
syAd asthAnopagatayamunAsaMgamevAbhirAmA // 1.54 //

AsInAnAM surabhitazilaM nAbhigandhair mRgANAM $
tasyA eva prabhavam acalaM prApya gauraM tuSAraiH &
vakSyasy adhvazramavinayane tasya zRGge niSaNNaH %
zobhAM zubhrAM trinayanavRSotkhAtapaGkopameyam // 1.55 //

taM ced vAyau sarati saralaskandhasaMghaTTajanmA $
bAdhetolkAkSapitacamarIbAlabhAro davAgniH &
arhasy enaM zamayitum alaM vAridhArAsahasrair %
ApannArtiprazamanaphalAH saMpado hy uttamAnAm // 1.56 //

ye saMrambhotpatanarabhasAH svAGgabhaGgAya tasmin $
muktAdhvAnaM sapadi zarabhA laGghayeyur bhavantam &
tAn kurvIthAs tumulakarakAvRSTipAtAvakIrNan %
ke vA na syuH paribhavapadaM niSphalArambhayatnAH // 1.57 //

tatra vyaktaM dRSadi caraNanyAsam ardhendumauleH $
zazvat siddhair upacitabaliM bhaktinamraH parIyAH &
yasmin dRSTe karaNavigamAd Urdhvam uddhUtapApAH %
kalpiSyante sthiragaNapadaprAptaye zraddadhAnAH // 1.58 //

zabdAyante madhuram anilaiH kIcakAH pUryamANAH $
saMraktAbhis tripuravijayo gIyate kiMnarAbhiH &
nirhrAdas te muraja iva cet kandareSu dhvaniH syAt %
saMgItArtho nanu pazupates tatra bhAvI samagraH // 1.59 //

prAleyAdrer upataTam atikramya tAMs tAn vizeSAn $
haMsadvAraM bhRgupatiyazovartma yat krauJcarandhram &
tenodIcIM dizam anusares tiryag AyAmazobhI %
zyAmaH pAdo baliniyamanAbhyudyatasyeva viSNoH // 1.60 //

gatvA cordhvaM dazamukhabhujocchvAsitaprasthasaMdheH $
kailAsasya tridazavanitAdarpaNasyAtithiH syAH &
zRGgocchrAyaiH kumudavizadair yo vitatya sthitaH khaM %
rAzIbhUtaH pratidinam iva tryambakasyaTTahAsaH // 1.61 //

utpazyAmi tvayi taTagate snigdhabhinnAJjanAbhe $
sadyaH kRttadviradadazanacchedagaurasya tasya &
zobhAm adreH stimitanayanaprekSaNIyAM bhavitrIm %
aMsanyaste sati halabhRto mecake vAsasIva // 1.62 //

hitvA tasmin bhujagavalayaM zambhunA dattahastA $
krIDAzaile yadi ca vicaret pAdacAreNa gaurI &
bhaGgIbhaktyA viracitavapuH stambhitAntarjalaughaH %
sopAnatvaM kuru maNitaTArohaNAyAgrayAyI // 1.63 //

tatrAvazyaM valayakulizoddhaTTanodgIrNatoyaM $
neSyanti tvAM surayuvatayo yantradhArAgRhatvam &
tAbhyo mokSas tava yadi sakhe gharmalabdhasya na syAt %
krIDAlolAH zravaNaparuSair garjitair bhAyayes tAH // 1.64 //

hemAmbhojaprasavi salilaM mAnasasyAdadAnaH $
kurvan kAmaM kSaNamukhapaTaprItim airAvatasya &
dhunvan kalpadrumakisalayAn yaMzukAnIva vAtair %
nAnAceSTair jaladalalitair nirvizes taM nagendram // 1.65 //

tasyotsaGge praNayina iva srastagaGgAdukUlAM $
na tvaM dRSTvA na punar alakAM jJAsyase kAmacArin &
yA vaH kAle vahati salilodgAram uccair vimAnA %
muktAjAlagrathitam alakaM kAminIvAbhravRndam // 1.66 //

{UttarameghaH}

vidyunvantaM lalitavanitAH sendracApaM sacitrAH $
saMgItAya prahatamurajAH snigdhagambhIraghoSam &
antastoyaM maNimayabhuvas tuGgam abhraMlihAgrAH %
prAsAdAs tvAM tulayitum alaM yatra tais tair vizeSaiH // 2.1 //

haste lIlAkamalam alake bAlakundAnuviddhaM $
nItA lodhraprasavarajasA pANDutAm Anane zrIH &
cUDApAze navakuravakaM cAru karNe zirISaM %
sImante ca tvadupagamajaM yatra nIpaM vadhUnAm // 2.2 //

yatronmattabhramaramukharAH pAdapA nityapuSpA $
haMsazreNIracitarazanA nityapadmA nalinyaH &
kekotkaNThA bhuvanazikhino nityabhAsvatkalApA %
nityajyotsnAH pratihatatamovRttiramyAH pradoSAH // 2.3 //

AnandotthaM nayanasalilamyatra nAnyair nimittair $
nAnyas tApaM kusumazarajAd iSTasaMyogasAdhyAt &
nApy anyasmAt praNayakalahAd viprayogopapattir %
vittezAnAM na ca khalu vayo yauvanAd anyad asti // 2.4 //

yasyAM yakSAH sitamaNimayAny etya harmyasthalAni $
jyotizchAyAkusumaracitAny uttamastrIsahAyAH &
Asevante madhu ratiphalaM kalpavRkSaprasUtaM %
tvadgambhIradhvaniSu zanakaiH puSkareSv AhateSu // 2.5 //

mandAkinyAH salilaziziraiH sevyamAnA marudbhir $
mandArANAm anutaTaruhAM chAyayA vAritoSNAH &
anveSTavyaiH kanakasikatAmuSTinikSepagUDhaiH %
saMkrIDante maNibhiramaraprArthitA yatra kanyAH // 2.6 //

nIvIbandhocchvasitazithilaM yatra bimbAdharANAM $
kSaumaM rAgAdanibhRtakareSv AkSipatsu priyeSu &
arcistuGgAn abhimukham api prApya ratnapradIpAn %
hrImUDhAnAM bhavati viphalapreraNA cUrNamuSTiH // 2.7 //

netrA nItAH satatagatinA yadvimAnAgrabhUmIr $
AlekhyAnAM salilakaNikAdoSam utpAdya sadyaH &
zaGkAspRSTA iva jalamucas tvAdRzA jAlamArgair %
dhUmodgArAnukRtinipuNA jarjarA niSpatanti // 2.8 //

yatra strINAM priyatamabhujocchvAsitAliGgitAnAm $
aGgaglAniM suratajanitAM tantujAlAvalambAH &
tvatsaMrodhApagamavizadaz candrapAdair nizIthe %
vyAlumpanti sphuTajalalavasyandinaz candrakAntAH // 2.9 //

akSayyAntarbhavananidhayaH pratyahaM raktakaNThair $
udgAyadbhir dhanapatiyazaH kiMnarair yatra sArdham &
vaibhrAjAkhyaM vibudhavanitAvAramukhyAsahAyA %
baddhAlApA bahirupavanaM kAmino nirvizanti // 2.10 //

gatyutkampAd alakapatitair yatra mandArapuSpaiH $
putracchedaiH kanakakamalaiH karNavisraMzibhiz ca &
muktAjAlaiH stanaparisaracchinnasUtraiz ca hArair %
naizo mArgaH savitur udaye sUcyate kAminInAm // 2.11 //

vAsaz citraM madhu nayanayor vibhramAdezadakSaM $
puSpodbhedaM saha kisalayair bhUSaNAnAM vikalpam &
lAkSArAgaM caraNakamalanyAsayogyaM ca yasyAm %
ekaH sUte sakalam abalAmaNDanaM kalpavRkSaH // 2.12 //

patrazyAmA dinakarahayaspardhino yatra vAhAH $
zailodagrAs tvam iva kariNo vRSTimantaH prabhedAt &
yodhAgraNyaH pratidazamukhaM saMyuge tasthivAMsaH %
pratyAdiSTAbharaNarucayaz candrahAsavraNAGkaiH // 2.13 //

matvA devaM dhanapatisakhaM yatra sAkSAd vasantaM $
prAyaz cApaM na vahati bhayAn manmathaH SaTpadajyam &
sabhrUbhaGgaprahitanayanaiH kAmilakSyeSv amoghais %
tasyArambhaz caturavanitAvibhramair eva siddhaH // 2.14 //

tatrAgAraM dhanapatigRhAn uttareNAsmadIyaM $
dUrAl lakSyaM surapatidhanuzcAruNA toraNena &
yasyopAnte kRtakatanayaH kAntayA vardhito me %
hastaprApyastavakanamito bAlamandAravRkSaH // 2.15 //

vApI cAsmin marakatazilAbaddhasopAnamArgA $
haimaizchannA vikacakamalaiH snigdhavaidUryanAlaiH &
yasyAs toye kRtavasatayo mAnasaM saMnikRSTaM %
nAdhyAsyanti vyapagatazucas tvAm api prekSya haMsAH // 2.16 //

tasyAs tIre racitazikharaH pezalair indranIlaiH $
krIDAzailaH kanakakadalIveSTanaprekSaNIyaH &
madgehinyAH priya iti sakhe cetasA kAtareNa %
prekSyopAntasphuritataDitaM tvAM tam eva smarAmi // 2.17 //

raktAzokaz calakisalayaH kesaraz cAtra kAntaH $
pratyAsannau kuruvakavRter mAdhavImaNDapasya &
ekaH sakhyAs tava saha mayA vAmapAdAbhilASI %
kAGkSaty anyo vadanamadirAM dohadacchadmanAsyAH // 2.18 //

tanmadhye ca sphaTikaphalakA kAJcanI vAsayaSTir $
mUle baddhA maNibhir anatiprauDhavaMzaprakAzaiH &
tAlaiH ziJjAvalayasubhagair nartitaH kAntayA me %
yAm adhyAste divasavigame nIlakaNThaH suhRd vaH // 2.19 //

ebhiH sAdho hRdayanihitair lakSaNair lakSayethA $
dvAropAnte likhitavapuSau zaGkhapadmau ca dRSTvA &
kSAmacchAyAM bhavanam adhunA madviyogena nUnaM %
sUryApAye na khalu kamalaM puSyati svAmabhikhyAm // 2.20 //

gatvA sadyaH kalabhatanutAM zIghrasaMpAtahetoH $
krIDAzaile prathamakathite ramyasAnau niSaNNaH &
arhasy antarbhavanapatitAM kartum alpAlpabhAsaM %
khadyotAlIvilasitanibhAM vidyudunmeSadRSTim // 2.21 //

tanvI zyAmA zikharadazanA pakvabimbAdharauSThI $
madhye kSAmA cakitahariNIprekSaNA nimnanAbhiH &
zroNIbhArAd alasagamanA stokanamrA stanAbhyAM %
yA tatra syAd yuvativiSaye sRSTir Adyaiva dhAtuH // 2.22 //

tAM jAnIthAH parimitakathAM jIvitaM me dvitIyaM $
dUrIbhUte mayi sahacare cakravAkIm ivaikAm &
gADhotkaNThAM guruSu divaseSv eSu gacchatsu bAlAM %
jAtAM manye ziziramathitAM padminIM vAnyarUpAm // 2.23 //

nUnaM tasyAH prabalaruditocchUnanetraM priyAyA $
niHzvAsAnAm aziziratayA bhinnavarNAdharoSTham &
hastanyastaM mukham asakalavyakti lambAlakatvAd %
indor dainyaM tvadanusaraNakliSTakAnter bibharti // 2.24 //

Aloke te nipatati purA sA balivyAkulA vA $
matsAdRzyaM virahatanu vA bhAvagamyaM likhantI &
pRcchantI vA madhuravacanAM sArikAM paJjarasthAM %
kaccid bhartuH smarasi rasike tvaM hi tasya priyeti // 2.25 //

utsaGge vA malinavasane saumya nikSipya vINAM $
madgotrAGkaM viracitapadaM geyam udgAtukAmA &
tantrIm ArdrAM nayanasalilaiH sArayitvA kathaMcid %
bhUyo bhUyaH svayam api kRtAM mUrcchanAM vismarantI // 2.26 //

zeSAn mAsAn virahadivasasthApitasyAvadher vA $
vinyasyantI bhuvi gaNanayA dehalIdattapuSpaiH &
sambhogaM vA hRdayanihitArambham AsvAdayantI %
prAyeNaite ramaNaviraheSv aGganAnAM vinodAH // 2.27 //

savyApArAm ahani na tathA pIDayed viprayogaH $
zaGke rAtrau gurutarazucaM nirvinodAM sakhIM te &
matsandezaH sukhayitum alaM pazya sAdhvIM nizIthe %
tAm unnidrAm avanizayanAM saudhavAtAyanasthaH // 2.28 //

AdhikSAmAM virahazayane saMniSaNNaikapArzvAM $
prAcImUle tanum iva kalAmAtrazeSAM himAMzoH &
nItA rAtriH kSaNa iva mayA sArdham icchAratair yA %
tAm evoSNair virahamahatIm azrubhir yApayantIm // 2.29 //

pAdAn indoramRtazizirAJjAlamArgapraviSTAn $
pUrvaprItyA gatamabhumukhaM saMnivRttaM tathaiva &
cakSuH khedAt salilagurubhiH pakSmabhizchAdayantIM %
sAbhre.hnIva sthalakamalinI na prabhuddhAM na suptAm // 2.30 //

niHzvAsenAdharakisalayaklezinA vikSipantIM $
zuddhasnAnAt paruSamalakaM nUnamAgaNNdalambam &
matsaMbhogaH kathamupanamet svapnajo 'pIti nidrAm %
AkAGkSantIM nayanasalilotpIDaruddhAvakAzam // 2.31 //

Adye baddhA virahadivase yA zikhA dAma hitvA $
zApasyAnte vigalitazucA tAM mayodveSTanIyAm &
sparzakliSTAm ayamitanakhenAsakRtsArayantIM %
gaNDAbhogAt kaThinaviSamAm ekaveNIM kareNa // 2.32 //

sA saMnyastAbharaNam abalA pezalaM dhArayantI $
zayyotsaGge nihitam asakRd duHkhaduHkhena gAtram &
tvAm apy asraM navajalamayaM mocayiSyaty avazyaM %
prAyaH sarvo bhavati karuNAvRttir ArdrAntarAtmA // 2.33 //

jAne sakhyAs tava mayi manaH saMbhRtasnehamasmAd $
itthaMbhUtAM prathamavirahe tAm ahaM tarkayAmi &
vAcAlaM mAM na khalu subhagaMmanyabhAvaH karoti %
pratyakSaM te nikhilam acirAd bhrAtar uktaM mayA yat // 2.34 //

ruddhApAGgaprasaram alakair aJjanasnehazUnyaM $
pratyAdezAd api ca madhuno vismRtabhrUvilAsam &
tvayy Asanne nayanam uparispandi zaGke mRgAkSyA %
mInakSobhAc calakuvalayazrItulAm eSyatIti // 2.35 //

vAmaz cAsyAH kararuhapadair mucyamAno madIyair $
muktAjAlaM ciraparicitaM tyAjito daivagatyA &
saMbhogAnte mama samucito hastasaMvAhamAnAM %
yAsyaty UruH sarasakadalIstambhagauraz calatvam // 2.36 //

tasmin kAle jalada yadi sA labdhanidrAsukhA syAd $
anvAsyainAM stanitavimukho yAmamAtraM sahasva &
mA bhUd asyAH praNayini mayi svapnalabdhe kathaMcit %
sadyaH kaNThacyutabhujalatAgranthi gADhopagUDham // 2.37 //

tAm utthApya svajalakaNikAzItalenAnilena $
pratyAzvastAM samam abhinavair jAlakair mAlatInAm &
vidyudgarbhaH stimitanayanAM tvatsanAthe gavAkSe %
vaktuM dhIraH stanitavacanair mAninIM prakramethAH // 2.38 //

bhartur mitraM priyam avidhave viddhi mAm ambuvAhaM $
tatsaMdezair hRdayanihitair AgataM tvatsamIpam &
yo vRndAni tvarayati pathi zramyatAM proSitAnAM %
mandrasnigdhair dhvanibhir abalAveNimokSotsukAni // 2.39 //

ity AkhyAte pavanatanayaM maithilIvonmukhI sA $
tvAm utkaNThocchvasitahRdayA vIkSya sambhAvya caiva &
zroSyaty asmAt param avahitA saumya sImantinInAM %
kAntodantaH suhRdupanataH saMgamAt kiMcid UnaH // 2.40 //

tAm AyuSman mama ca vacanAd Atmanaz copakartuM $
brUyA evaM tava sahacaro rAmagiryAzramasthaH &
avyApannaH kuzalam abale pRcchati tvAM viyuktaH %
pUrvAbhASyaM sulabhavipadAM prANinAm etad eva // 2.41 //

aGgenAGgaM pratanu tanunA gADhataptena taptaM $
sAsreNAzrudrutam aviratotkaNTham utkaNThitena &
uSNocchvAsaM samadhikatarocchvAsinA dUravartI %
saMkalpais tair vizati vidhinA vairiNA ruddhamArgaH // 2.42 //

zabdAkhyeyaM yadapi kila te yaH sakhInAM purastAt $
karNe lolaH kathayitum abhUd AnanasparzalobhAt &
so 'tikrAntaH zravaNaviSayaM locanAbhyAm adRSTas %
tvAm utkaNThAviracitapadaM manmukhenedam Aha // 2.43 //

zyAmAsv aGgaM cakitahariNIprekSaNe dRSTipAtaM $
vaktracchAyAM zazini zikhinAM barhabhAreSu kezAn &
utpazyAmi pratanuSu nadIvIciSu bhrUvilAsAn %
hantaikasmin kvacid api na te caNDi sAdRzyam asti // 2.44 //

tvAm Alikhya praNayakupitAM dhAturAgaiH zilAyAm $
AtmAnaM te caraNapatitaM yAvad icchAmi kartum &
asrais tAvan muhur upacitair dRSTir Alupyate me %
krUras tasminn api na sahate saMgamaM nau kRtAntaH // 2.45 //

dhArAsiktasthalasurabhiNas tvanmukhasyAsya bAle $
dUrIbhUtaM pratanum api mAM paJcabANaH kSiNoti &
gharmAnte 'smin vigaNaya kathaM vAsarANi vrajeyur %
diksaMsaktapravitataghanavyastasUryAtapAni // 2.45 //

mAm AkAzapraNihitabhujaM nirdayAzleSahetor $
labdhAyAs te katham api mayA svapnasandarzaneSu &
pazyantInAM na khalu bahuzo na sthalIdevatAnAM %
muktAsthUlAs tarukisalayeSv azrulezAH patanti // 2.46 //

bhittvA sadyaH kisalayapuTAn devadArudrumANAM $
ye tatkSIrasrutisurabhayo dakSiNena pravRttAH &
AliGgyante guNavati mayA te tuSArAdrivAtAH %
pUrvaM spRSTaM yadi kila bhaved aGgam ebhis taveti // 2.47 //

saMkSipyante kSana iva kathaM dIrghayAmA triyAmA $
sarvAvasthAsv ahar api kathaM mandamandAtapaM syAt &
itthaM cetaz caTulanayane durlabhaprArthanaM me %
gADhoSmAbhiH kRtam azaraNaM tvadviyogavyathAbhiH // 2.48 //

nanv AtmAnaM bahu vigaNayann AtmanaivAvalambe $
tatkalyANi tvam api nitarAM mA gamaH kAtaratvam &
kasyAtyantaM sukham upanataM duHkham ekAntato vA %
nIcair gacchaty upari ca dazA cakranemikrameNa // 2.49 //

zApAnto me bhujagazayanAd utthite zArGgapANau $
zeSAn mAsAn gamaya caturo locane mIlayitvA &
pazcAd AvAM virahaguNitaM taM tam AtmAbhilASaM %
nirvekSyAvaH pariNatazaraccandrikAsu kSapAsu // 2.50 //

bhUyazcAha tvam api zayane kaNThalagnA purA me $
nidrAM gatvA kim api rudatI sasvaraM viprabuddhA &
sAntarhAsaM kathitam asakRt pRcchataz ca tvayA me %
dRSTaH svapne kitava ramayan kAm api tvaM mayeti // 2.51 //

etasmAn mAM kuzalinam abhijJAnadAnAd viditvA $
mA kaulInAd asitanayane mayy avizvAsinI bhUH &
snehAn AhuH kim api virahe dhvaMsinas te tv abhogAd %
iSTe vastuny upacitarasAH premarAzIbhavanti // 2.52 //

AzvAsyaivaM prathamavirahodagrazokAM sakhIM te $
zailAd Azu trinayanavRSotkhAtakUTAn nivRttaH &
sAbhijJAnaprahitakuzalais tadvacobhir mamApi %
prAtaH kundaprasavazithilaM jIvitaM dhArayethAH // 2.53 //

kaccit saumya vyavasitam idaM bandhukRtyaM tvayA me $
pratyAdezAn na khalu bhavato dhIratAM kalpayAmi &
niHzabdo 'pi pradizasi jalaM yAcitaz cAtakebhyaH %
pratyuktaM hi praNayiSu satAm IpsitArthakriyaiva // 2.54 //
